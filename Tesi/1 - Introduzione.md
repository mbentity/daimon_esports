
Con l'avvento del videogioco competitivo, avviato dallo storico StarCraft, gli esports si sono man mano fatti strada tra pregiudizi e incertezze, per diventare nel nuovo decennio un pilastro dell'intrattenimento digitale.

Grazie a una generosa spinta dalla pandemia e a una presenza solida nella cultura di massa di Cina e Corea del Sud, il media ha raggiunto rilevanza globale, con picchi di ascolti in aumento di anno in anno (dai 3.8 milioni dei mondiali di League of Legends del 2020, ai 6.4 milioni dell'edizione del 2023) e ingenti montepremi (31 milioni di dollari durante l'anno 2023 solo contando i premi di Dota 2).

Tuttavia, è facile perdersi nei numeri e dimenticare il punto di partenza: l'industria degli esports è un investimento mirato ad appassionare e ispirare i giocatori, ma pochi studi si preoccupano di mantenere un sistema competitivo al di fuori dei circuiti ufficiali, nonostante la grande domanda.

L'idea di Daimon Esports è di emulare il sistema di automazione delle piattaforme e dei canali ufficiali del media, ma con una bassa barriera di ingresso e un focus sulle organizzazioni amatoriali, per permettere lo svilupparsi di campionati e eventi tenuti dalla community per la community.

Specificamente, il progetto si concentra su tre categorie di utenti principali:

- organizzatori di tornei e di squadre alla ricerca di una piattaforma dove gestire eventi e trovare un pubblico e una massa di giocatori;
- giocatori alla ricerca di nuove competizioni a cui prendere parte;
- spettatori interessati al panorama amatoriale degli esports.

Scopo della piattaforma è fornire a tutte e tre queste categorie una soluzione comoda e promettente alle loro esigenze.